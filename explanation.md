## Mi ennek az oldalnak a célja?

Elősegíteni az inflációval kapcsolatos információkhoz való demokratikus és torzítatlan hozzáférést, különös tekintettel a magyar adatok európai értékekhez való viszonyítására. Demokratikus, abban az értelemben, hogy mindenki számára értelmezhető, hozzáférhető formában nyilvánosan elérhetővé teszi ezeket az információkat, és torzítatlan, mivel az információkat semmilyen módon nem válogatja vagy szűri meg, minden adatot elérhetővé tesz.

## Mit jelent az infláció abszolút mértéke?

A hétköznapi értelemben is használt, százalékban mért inflációt. Beállítható, az Inflációs mutató pont alatt, hogy a havi vagy az éves inflációra vagyunk kíváncsiak, előbbi az adott havi adatot az előző havival, utóbbi az előző év ugyanazon hónapjának adatával veti össze. (Tehát ez utóbbi is, noha az a neve, hogy "éves", havonta van megadva. Teljesen egybevethető a szokásos éves infláció adattal is, de ez jóval gyorsabban reagál, folyamatosabb nyomonkövetést tesz lehetővé, hiszen havonta ismert.) A beállítás után minden további elemzés a kiválasztott inflációs mutató alapján történik.

## Mit jelent az infláció relatív mértéke?

Itt szeretném megmutatni azt az aspektust, ami közbeszédben is gyakran megjelenik, jelesül, hogy mennyi nálunk az infláció más országokhoz képest. A dolog azért nem nyilvánvaló, mert nem egyértelmű, hogy mi a jó összehasonlítási módszer: addig még rendben, hogy nálunk nagyobb vagy kisebb az érték, mint a többi ország átlaga, de hogyan mérjük le, hogy mennyivel...? Ehhez kevés ismerni a magyar adatot és a többi átlagát, mivel ugyanazon magyar adat és viszonyítási átlag is takarhat nagyon különböző helyzeteket: nagyon más a helyzet akkor, ha a magyar 15 az többi átlaga 10, de úgy, hogy a többi mind 9 és 11 között van, akkor, ha a többi 0 és 20 között van és akkor, ha a többi -30 és +40 között van. Hiszen az első esetben a magyar 15 egy extrém kilógó érték, az utolsó esetben valószínűleg egy jelentéktelen különbség van, ami teljesen belesimul az országok közti ingadozásba -- miközben ugyanaz volt mind a magyar érték, mind a viszonyítási országok átlaga.

Példának okáért vizsgáljuk az élelmiszerek és alkoholmentes italok inflációját 2023. március hónapban! Ekkor a magyar adat 44,8% volt; ez tehát egyetlen szám. Viszonyítási alapnak válasszuk a közép- és kelet-európai posztszocialista országokat. Ezek adatai, tehát ugyanezen időszakban ugyanezen termékcsoport inflációja náluk 10 szám, hiszen minden országnak van egy saját értéke, a legkisebb 17,3%, a második legkisebb 19,6% és így tovább, a legnagyobb 28,2%. (Magyarország ennél is nagyobb, de az értelemszerűen most kimarad a számolásból, hiszen a többiekhez viszonyítunk!) Ezek átlaga 23,3%. Magyarország tehát 44,8-23,3=21,5 %ponttal magasabb, de itt jön a fent vázolt probléma: valahogy figyelembe kellene venni, hogy a többi inflációs adat mennyire homogén, hogy ennek köszönhetően lássuk, hogy ez a 21,5 mekkora "kilógást" jelent a többi adat közül. Ennek lemérése érdekében azt a módszert használtam, hogy a magyar inflációból levontam a viszonyítási országok átlagos inflációját, majd a különbséget elosztottam a viszonyítási országok inflációjának szórásával. (Úgy is mondhatnánk, hogy szórás egységekben mérve adjuk meg, hogy mennyivel vagyunk a viszonyítási országok átlaga alatt vagy fölött.) Folytatva a példát: a 10 másik ország inflációjában, melyek tehát 17,3-tól 28,2-ig terjednek, a szórás 3,3. Ez alapján tehát úgy is fogalmazhatunk, hogy a magyar adat eltérése a többi ország átlagától 21,5/3,3 = 6,5-szer nagyobb, mint a többi ország szórása. Ez a módszer tehát így oldja meg a fenti nehézséget, figyelembe veszi, hogy a viszonyítási országokban mekkora a szóródás, és annak mértékéhez képest mutatja meg, hogy mennyire tér el a magyar adat. Az ilyen mutatót szokták a statisztikában [z-score](https://en.wikipedia.org/wiki/Standard_score) néven emlegetni.

(Az oldalon lekérhető ennek egy robusztus változata is, melyben az átlag helyett medián, a szórás helyett medián abszolút eltérés (MAD) szerepel, de a képlet egyébként ugyanaz. Ez elképzelhető, hogy jobb mutató akkor, ha a viszonyítási országok inflációi nem szimmetrikus eloszlásúak, vagy nagyon kilógó értékeket tartalmaznak.)

Ha a Viszonyítás módszere pontnál a Különbség lehetőséget választjuk, akkor a szórás figyelembevétele nélküli helyzetet, tehát egyszerűen az átlagtól vett különbséget jeleníti meg az oldal. Annak érdekében azonban, hogy a fenti probléma ne jelentkezzen annyira erősen, ebben az esetben a többi ország adatai is megjelennek halvány vonallal, így a szóródásról is kapunk képet (lényegében grafikus eszközzel illusztrálja ezt, számszerű mutató helyett).

Ez a számítás tehát alapvetően függ attól, hogy mik a viszonyításhoz használt országok; ez megválasztható az oldalon.

## Hol olvashatóak a technikai részletek? Hol találom meg a felhasznált adatokat pontosan és az oldal forráskódját?

Minden ilyen megtalálható a weboldalhoz tartozó Github-repozitóriumomban: [https://github.com/tamas-ferenci/EUInflacioMonitor](https://github.com/tamas-ferenci/EUInflacioMonitor).